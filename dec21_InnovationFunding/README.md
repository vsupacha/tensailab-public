# Thailand Research & Innovation Fund

บันทึกการเข้าร่วมฟังกิจกรรม Thailand Research & Innovation Fund จัดโดยความร่วมมือระหว่าง NIA TESA และ TRF ที่อาคาร NIA ในวันพุธที่ 21 ธันวาคม 2559   กิจกรรมนี้ได้เชิญ ดร.ชัยธร ผู้จัดการฝ่าย Strategic Information Unit สำนักงานนวัตกรรมแห่งชาติ และ รศ.วิรุฬห์ ที่ปรึกษาโครงการ สำนักงานกองทุนสนับสนุนการวิจัย ชุดโครงการอุตสาหกรรมดิจิตัล มาบรรยายและตอบคำถามเกี่ยวกับการสนับสนุนการสร้างนวัตกรรมในภาคอุตสาหกรรม  รูปแบบของการบันทึกจะเป็นแบบ FAQ เพื่อเจาะประเด็นที่ยังอาจมีข้อสงสัยในการขอรับการสนับสนุน

## FAQ ภาพรวมของแหล่งทุน
### การเลือกยื่นขอสนับสนุนจากแหล่งทุนภาครัฐมีแนวทางอย่างไร

1. หากเป็นอาจารย์ที่ต้องการทำวิจัยพื้นฐาน หรือวิจัยพัฒนาแบบประยุกต์แต่ยังไม่ชัดเจนในแง่อุตสาหกรรมที่จะนำไปใช้ ควรยื่นไปทาง วช. หรือ สกว. ฝ่ายวิจัย
2. หากเป็นอุตสาหกรรมที่ต้องการคำตอบในเชิงเทคโนโลยีเพื่อแก้ไขปัญหาที่มีอยู่ หรือสร้างมูลค่าเพิ่มจากการต่อยอดธุรกิจ แต่ยังไม่ชัดเจนในแง่โมเดลทางธุรกิจ ควรยื่นไปทาง สกว. ฝ่ายอุตสาหกรรม
3. หากเป็นบริษัท/อุตสาหกรรม/startup ที่ต้องการสร้างต้นแบบสำหรับโมเดลทางธุรกิจที่ชัดเจนแล้ว โดยมีความรู้/คำตอบอยู่แล้ว ควรยื่นไปทาง NIA

### เงื่อนไขของหน่วยงานที่จะยื่นขอรับการสนับสนุนจากแหล่งทุนภาครัฐ
เป็นนิติบุคคลที่มีผู้ถือหุ้นมากกว่า 50% เป็นคนไทย

### เงื่อนไขของนักวิจัยที่จะเข้าร่วมในโครงการ
เป็นอาจารย์ของสถาบันการศึกษาทั้งภาครัฐหรือเอกชน และนักวิจัยของสถาบันวิจัย  แต่ต้องไม่มีชื่อเป็นผู้ถือหุ้นในบริษัท/หน่วยงานที่มาขอรับการสนับสนุน

### โครงการหนึ่งสามารถยื่นขอรับการสนับสนุนจากมากกว่า 1 แหล่งทุนได้หรือไม่
ไม่ได้ แต่หากดำเนินการเป็นหลายเฟส เมื่อจบเฟสแรกจะสามารถยื่นในเฟสถัดมากับอีกแหล่งเงินทุนได้

## FAQ การสนับสนุนจาก NIA
### NIA เน้นการสนับสนุนโครงการในรูปแบบใด
กรอบแนวคิดของ NIA คือ นวัตกรรม ซึ่งประกอบจากการใช้ **ความรู้ (knowledge)** บนพื้นฐานของ **ความคิดสร้างสรรค์ (creativity)** เพื่อสร้าง **คุณค่า (value)** ทางเศรษฐกิจและสังคมไทย   

## เงื่อนไขพื้นฐานของหน่วยงานที่จะขอรับการสนับสนุน
หน่วยงานที่ยื่นต้องเป็นนิติบุคคลเน้นที่บริษัทจดทะเบียน  โดยทาง NIA จะพิจารณาโครงการบนพื้นฐานว่าหน่วยงานที่มาขอควรมีองค์ความรู้อยู่แล้ว รวมทั้งมีโมเดลทางธุรกิจที่ชัดเจนว่าแตกต่างจากธุรกิจอื่นๆที่มีอยู่ในท้องตลาด

### การขอแบ่งผลตอบแทนหลังจากโครงการเสร็จสิ้น
ภารกิจของ NIA คือ การสนับสนุนการสร้างนวัตกรรมในธุรกิจและอุตสาหกรรม จึงไม่มีการขอแชร์ IP หรือเก็บค่า royalty fee จากหน่วยงานที่เข้ามาขอทุน

### รูปแบบของการสนับสนุน
กรอบของกิจกรรมสนับสนุนแบ่งเป็น 6 รูปแบบ ได้แก่

1. area-based innovation ร่วมกับหน่วยงานท้องถิ่นเพื่อสนับสนุนการสร้างนวัตกรรมที่ตอบโจทย์ในพื้นที่ เช่น การร่วมกับสภาอุตสาหกรรมภาคเหนือทำโครงการ food valley การร่วมกับจุฬา/TCDC/KMUTTเพื่อทำโครงการ innovation district สนับสนุน startup ที่ตั้งอยู่ตามสายรถไฟฟ้า BTS
2. capability building เน้นการประเมินศักยภาพด้านนวัตกรรม เช่น การส่งที่ปรึกษาไปช่วยกลุ่มบริษัทที่อยู่ในตลาดหลักทรัพย์ MAI
3. knowledge & commercialization เป็นการเอื้อให้ธุรกิจเข้าถึงแหล่งความรู้ที่จะมาตอบโจทย์ เช่น การชดเชยค่า license ที่จ่ายให้กับหน่วยงานวิจัย การช่วยจ่ายค่าที่ปรึกษาที่มาจากมหาวิทยาลัย/สถาบันวิจัย 
4. prototype สนับสนุนงบประมาณในรูปแบบ seed funding ในการสร้างต้นแบบ เช่น โครงการคูปองนวัตกรรมที่ร่วมกับสภาอุตสาหกรรม/สภาหอการค้า การจัดกิจกรรม UAV startup ที่จะเริ่มในปี 2560
5. market innovation สนับสนุนการพาไปเจาะตลาด เช่น สนับสนุนค่าใช้จ่ายไปออกบู้ตในงาน exhibition
6. expansion & diffusion ส่งเสริมธุรกิจให้ขยายตัว เช่น การช่วยดอกเบี้ยเงินกู้ในกรณีที่ธุรกิจกู้มาลงทุนเพื่อตอบรับการ

### ปฏิทินในการขอรับการสนับสนุน
หากเป็นโครงการที่ผูกพันกับหน่วยงานอื่น เช่น โครงการคูปองนวัตกรรม จะมีรอบการยื่นและพิจารณาที่แน่นอนตามที่ระบุในประกาศ  แต่การขอรับการสนับสนุนอื่นๆ เช่น seed funding ในการสร้างต้นแบบ สามารถยื่นขอได้ตลอดทั้งปี  แต่หากอยู่ในช่วงใกล้ปิดงบประมาณ (ตค.ของทุกปี) จะล่าช้าประมาณ 1-2 เดือน

### รูปแบบในการประเมินโครงการ
ทาง NIA มีบุคลากรที่เชี่ยวชาญการประเมินมูลค่าโครงการตามแนวทาง new product development ที่จะประเมินโมเดลทางธุรกิจและครอบคลุมไปถึงศักยภาพของ IP ที่มีอยู่หรือจะไปขอจากหน่วยงานวิจัย  กรอบเวลาในการประเมินจะเริ่มเมื่อทางหน่วยงานติดต่อมาทาง NIA ซึ่งจะมีการช่วยทำข้อเสนอโครงการเพื่อยื่นให้ทางผู้ทรงคุณวุฒิประเมินและตัดสินโดยคณะอนุกรรมการหรือกรรมการชุดใหญ่ขึ้นกับกรอบเงินที่ขอรับการสนับสนุน   โครงการส่วนใหญ่จะดำเนินการเสร็จภายใน 2-3 เดือนนับจากวันที่เข้ามาติดต่อ NIA

### กรอบเงินสนับสนุน
NIA จะสนับสนุนไม่เกิน 25% ในหมวดที่เกี่ยวข้อง เช่น ในโครงการที่ขอสร้างต้นแบบจะไม่พิจารณาค่าจ้าง โดยกรอบของตัวเงินในช่วงที่ผ่านมามักจะไม่เกิน 2 ล้านบาท ยกเว้นโครงการที่มีการสนับสนุนจากหน่วยงานเองในระดับที่มากขึ้น

### ภาพรวมของการสนับสนุนที่ผ่านมา
จนถึงประมาณธันวาคม 2559 ทาง NIA ได้สนับสนุนไปแล้ว 800 กว่าโครงการด้วยงบประมาณมากกว่า 600 ล้านบาท

### อาจารย์หรือนักวิจัยที่ spin-off มาตั้งธุรกิจหรือ startup สามารถขอรับการสนับสนุนได้หรือไม่
ได้ แต่ต้องจดทะเบียนเป็นนิติบุคคลก่อน

### บริษัทสามารถขอรับการสนับสนุนเพื่อมาเป็นค่าใช้จ่ายให้อาจารย์/นักวิจัยสร้างต้นแบบได้หรือไม่
ได้ แต่ไม่สามารถจ่ายเป็นค่าจ้างได้

### หน่วยงานหนึ่งสามารถยื่นขอสนับสนุนในหลายรูปแบบได้หรือไม่
ได้ เช่น หลังจากยื่นขอรับการสนับสนุนในการสร้างต้นแบบ เมื่อธุรกิจได้ส่งผลิตภัณฑ์เข้าสู่ตลาด สามารถย้อนมาขอรับการสนับสนุนดอกเบี้ยเงินกู้ในกรณีที่มียอดสั่งซื้อมากจนต้องลงทุนเพิ่มได้

### หน่วยงานหนึ่งสามารถยื่นขอรับการสนับสนุนได้หลายโครงการหรือไม่
ทาง NIA จะไม่พิจารณาหากยังมีโครงการที่ยังไม่เสร็จ 2 โครงการ

### สามารถยื่นขอรับการสนับสนุนในรูปแบบที่ใกล้เคียงกับโครงการที่ได้รับการสนับสนุนไปแล้วหรือไม่
ไม่ได้ ยกเว้นแต่สามารถพิสูจน์ได้อย่างชัดเจนว่ามีประโยชน์/ประสิทธิภาพที่แตกต่างจากโครงการเดิม**อย่างมีนัย**

### หากโครงการไม่สามารถดำเนินการต่อได้เนื่องจากข้อจำกัด ทาง NIA จะดำเนินการอย่างไร
ทาง NIA ยอมรับในความเสี่ยงหากโครงการล้มเหลว แต่หากโครงการมีการจัดซื้อเครื่องจักรในกรอบงบประมาณจะต้องส่งคืนทาง NIA

### ธุรกิจในรูปแบบ startup สามารถยื่นขอรับการสนับสนุนได้หรือไม่
ได้ ตั้งแต่ปีงบประมาณ 2560 ที่เริ่มไปแล้วตั้งแต่เดือนตุลาคม 2559 ที่ผ่านมา

### หากเป็นผลิตภัณฑ์ที่วิจัย/พัฒนาด้วยแหล่งเงินทุนอื่น สามารถยื่นขอรับการสนับสนุน เช่น การทำ field trial ได้หรือไม่
ได้ แต่จะต้องผ่านการประเมินเต็มรูปในแง่โมเดลทางธุรกิจ   ดังนั้นโครงการที่เคยรับการสนับสนุนจาก NIA มาก่อน จะได้รับการสนับสนุนง่ายกว่า เพราะถูกประเมินศักยภาพในเชิงธุรกิจก่อนแล้ว

### หน่วยงานสามารถยื่นขอ NIA ให้ช่วยประเมินศักยภาพโครงการเพื่อไปขอกู้จากแหล่งเงินทุนอื่นหรือไม่
NIA ไม่มีนโยบายในการดำเนินการประเมินศักยภาพทางธุรกิจ  แต่หน่วยงานที่เคยได้รับการสนับสนุนจาก NIA มีแนวโน้มที่แหล่งเงินทุนจะเชื่อถือมากกว่า

## FAQ การสนับสนุนจาก TRF ชุดโครงการอุตสาหกรรมดิจิตัล

### สกว.ฝ่ายอุตสาหกรรม ชุดโครงการอุตสาหกรรมดิจิตัล เน้นการสนับสนุนโครงการในรูปแบบใด
โครงการวิจัย/พัฒนาที่หน่วยงานเอกชนอยากให้ทางมหาวิทยาลัยช่วยศึกษา/วิจัย/พัฒนาที่จะสร้างองค์ความรู้ที่จะมีประโยชน์กับทางธุรกิจ โดยเน้นตาม **IoT value chain** ตั้งแต่ smart module > smart object > connectivity > platform > software customization > application > customer   รูปแบบของโครงการอาจเป็น **ฮาร์ดแวร์** เช่น การสร้างบอร์ดต้นแบบ **ซอฟต์แวร์** เช่น เฟิร์มแวร์หรือโมไบล์แอพพลิเคชัน หรือ **อัลกอริธึม** เช่น machine learning ซึ่งสามารถอธิบายได้ว่า **ตอบยอดในเชิงพาณิชย์ได้**

### เงื่อนไขพื้นฐานของหน่วยงานที่จะขอรับการสนับสนุน
หน่วยงานที่ยื่นต้องเป็นนิติบุคคลเน้นที่บริษัทจดทะเบียน โดยมีกลุ่มนักวิจัยเป้าหมายที่จะร่วมมือ ซึ่งอาจรู้จักมาก่อน หรือได้รับการแนะนำผ่านเครือข่ายนักวิจัย/นักพัฒนาต่างๆ เช่น TESA

### การขอแบ่งผลตอบแทนหลังจากโครงการเสร็จสิ้น
แบ่งตามกรอบตัวเงินที่ได้รับการสนับสนุน

1. หากบริษัทจ่าย 20% สกว.จ่าย 80% ทาง สกว. และมหาวิทยาลัยจะถือสิทธิใน IP ที่เกิดขึ้น โดยสามารถส่งให้บริษัทอื่นไปใช้ประโยชน์ได้ (non-exclusive rights)
   * ในกรณีที่บริษัทจ่ายเพิ่มในสัดส่วน 40% จะได้รับการคุ้มครองที่จะใช้ IP นี้ไป 7 ปี (exclusive rights) มีระยะเวลาที่บริษัทตัดสินใจ 1 ปีหลังโครงการเสร็จ
2. หากบริษัทจ่าย 50% สกว.จ่าย 50% ทาง สกว. และมหาวิทยาลัยจะถือสิทธิใน IP ที่เกิดขึ้น โดยให้การคุ้มครองแก่บริษัทที่จะใช้ IP นี้ไป 7 ปี (exclusive rights)
3. หากบริษัทจ่าย 2 เท่าของเงินที่ สกว.ลงทุน จะได้สิทธิใน IP นั้น (sole rights)

ในกรณีที่ สกว.และมหาวิทยาลัยถือสิทธิ ทางบริษัทจะต้องจ่ายค่า royalty fee ในสัดส่วนของ **ยอดขาย** ที่ตกลงไว้ในช่วงการเซ็นสัญญา โดยคาดว่าจะน้อยกว่าระเบียบเดิมที่กำหนดไว้ **ร้อยละ 3 ของยอดขาย**

### ปฏิทินในการขอรับการสนับสนุน
สามารถยื่นขอได้ทั้งปี โดยไม่แนะนำให้ขอในช่วงสิ้นปีงบประมาณคือ เดือนสิงหาคม เป็นต้นไป

### รูปแบบในการประเมินโครงการ
ยื่น concept paper ความยาว 2 หน้าให้กับเจ้าหน้าที่ของชุดโครงการ ซึ่งทางทีมงานจะประเมินและติดต่อกลับเพื่อให้ข้อเสนอแนะ จากนั้นจึงเป็นการร่วมกันทำข้อเสนอโครงการที่จะยื่นให้ผู้ทรงคุณวุฒิประเมิน แล้วจึงเข้ารับการอนุมัติจากคณะกรรมการ

### กรอบเงินสนับสนุน
สกว. จะสนับสนุนไม่เกิน 80% ในหมวดที่เกี่ยวข้อง โดยอาจเป็นค่าจ้างนักวิจัยได้ แต่มีกรอบจำกัดที่ไม่เกินร้อยละ ? ของโครงการ

### รูปแบบของโครงการที่ชุดโครงการคาดหวัง
1. เป็นการสร้างองค์ความรู้ที่ตอบโจทย์ในแง่เศรษฐกิจ เช่น ลดการนำเข้า เพิ่มประสิทธิภาพในการผลิต เพิ่มมูลค่าของผลิตภัณฑ์ หรือในแง่สังคม เช่น ช่วยเหลือผู้สูงอายุ
2. สามารถดำเนินการได้ถึงเฟส field trial

### ชุดโครงการดิจิตัลแตกต่างจากชุดโครงการอื่นๆอย่างไร
ชุดโครงการดิจิตัลจะเน้นที่เทคโนโลยีอัจฉริยะที่เกิดจากการผนวก HW+SW+Network+Algorithm เข้าด้วยกัน ซึ่งจัดเป็นปัจจัยพื้นฐานที่ส่งเสริมชุดโครงการอื่นๆ   หากบริษัทเน้นที่องค์ความรู้ด้านเทคโนโลยีอัจฉริยะอาจมายื่นข้อเสนอกับชุดโครงการดิจิตัลแม้ว่าการนำไปใช้อาจจะเกี่ยวข้องกับชุดโครงการอื่นได้

### สามารถตอบรับลูกค้าที่พร้อมลงทุนให้ไปทำเพิ่มกับ site งานใหม่ในขั้นตอนการทำ field trial หรือไม่
ได้ หากโครงการยังไม่ปิดจะยังไม่เก็บ royalty fee

### ภาพรวมของการสนับสนุนที่ผ่านมา
ชุดโครงการดิจิตัลเพิ่งเริ่มในปีงบประมาณ 2560 โดยมีโครงการยื่น concept paper มาแล้วประมาณ 20 โครงการ แต่ยังเปิดรับอยู่
