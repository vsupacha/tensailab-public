# Health Utopia Series 2

บันทึกจากการฟัง **Health Utopia Series 1** ที่อาคารสำนักงานนวัตกรรมแห่งชาติ  กิจกรรมนี้จัดโดย TESA ร่วมกับ NIA เพื่อแนะนำแนวคิดที่ได้จากประสบการณ์ในการทำงานที่เกี่ยวข้องกับโรงพยาบาล โดยเชิญ ดร.ประพัทธ์พงศ์ อุปลา คณะสถาปัตยกรรมศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง มาเล่าถึงมุมมองของการจัดการผังเมืองที่จะประยุกต์กับกรณีโรงพยาบาล และดร.ปริญญา วัฒนนุกูลชัย ผู้ก่อตั้ง Innovation Brain ที่มาเล่าถึงแนวทาง startup ด้านสิ่งแวดล้อม   
เนื้อหาบางส่วนของการบรรยายครั้งนี้สามารถอ่านได้จากบทความ [ที่พักอาศัย co-working space ธุรกิจกำจัดขยะ โอกาสธุรกิจชุมชนรอบโรงพยาบาล](https://www.startupthailand.org/residential-units-co-working-space-waste-management-business-opportunities-for-communities-surrouding-the-hospitals-th/) จึงจะขอเขียนในประเด็นที่น่าจะมีผลกระทบต่อการคิดบริการและธุรกิจที่อยู่รอบๆโรงพยาบาลเป็นหลัก

## การออกแบบบริการและธุรกิจ
ดร.ประพัทธ์พงศ์ เน้นว่าการคิดบริการและธุรกิจไม่ว่าจะเป็นกรณีรอบโรงพยาบาลหรือสถานที่ประเภทใดก็ตาม ควรเริ่มจากการทำความเข้าใจทางกายภาพของสถานที่นั้นๆก่อน จากนั้นจึงนำผลการศึกษามาคิดเป็น positive และ negative impact เพื่อนำไปคิดต่อยอดเป็นบริการหรือธุรกิจที่จะช่วยส่งเสริมการมีอยู่ของสถานที่นั้น
ลำดับการดำเนินการควรเดินไปตามเฟสตั้งแต่ concept -> simulation -> planning -> doing ซึ่งเฟส simulation เป็นเครื่องมือที่มักถูกละเลยในการคิดบริการและธุรกิจต่างๆ ทำให้เกิดผลกระทบต่อเฟสต่อๆมาที่มักพบกับสถานการณ์ที่แตกต่างจากเดิม
การพิจารณาโรงพยาบาลเป็นกรอบของโจทย์จะต้องเข้าใจ diversity ของโรงพยาบาลในแง่ต่างๆ เช่น
- ประเภทของโรงพยาบาล เช่น รพ.รัฐ รพ.เอกชน รพ.ท้องถิ่น
- ลำดับชั้น เช่น สถานพยาบาลปฐมภูมิที่เน้นรักษาเบื้องต้นภายในพื้นที่ สถานพยาบาลทุติยภูมิที่รับรักษาโรคหลากหลายขึ้น และสถานพยาบาลตติยภูมิที่แบ่งออกเป็นระดับต้น (ขนาดใหญ่ เช่น รพ.ประจำจังหวัด) และระดับ excellence center ที่มีความเชี่ยวชาญเฉพาะด้าน

สถานพยาบาลในประเทศไทยมีลักษณะเด่นที่ระดับตติยภูมิมักเป็นโรงพยาบาลรัฐที่กระจุกตัวในเมืองใหญ่ โดยเฉพาะกรุงเทพ จึงมีการเดินทางจากทั้งผู้ป่วยในกรุงเทพและปริมณฑล รวมไปถึงการส่งตัวมาจากจังหวัดต่างๆ ทำให้ปัญหาจราจรและที่จอดรถกลายเป็นปัญหาพื้นฐานของทุกโรงพยาบาลชั้นนำ เช่น รพ.ศิริราช รพ.รามาธิบดี และรพ.จุฬา
โรงพยาบาลในกลุ่มนี้มักเป็นโรงพยาบาลเก่าที่มีประวัติยาวนาน ก่อตั้งในพื้นที่ชุมชนที่มีข้อจำกัดในแง่ระบบจราจรอยู่แล้ว ทำให้การวางผังเมืองไม่สามารถดำเนินการปรับเปลี่ยนอะไรได้มาก
นอกจากนี้ คนในเมืองมักเลือกที่จะหาบริการที่ดีที่สุด แม้จะมีสถานพยาบาลอยู่ใกล้ กลับมักจะเลือกเดินทางไปโรงพยาบาลที่มีชื่อเสียง ทำให้จราจรในส่วนของการแพทย์จึงยังไปกระจุกตัวอยู่รอบๆโรงพยาบาลชื่อดัง  หลายๆครั้งจึงมักได้ยินข่าวหรือการประกาศเกี่ยวกับการส่งผู้ป่วยจากพื้นที่ซึ่งมีโรงพยาบาลในแถวนั้น แต่กลับส่งไปโรงพยาบาลชื่อดังที่เป็นบริเวณที่มีปัญหาจราจร

การกำหนดแนวคิดของบริการหรือธุรกิจรอบโรงพยาบาลควรจะเริ่มจากการพิจารณาใน 2 ประเด็นก่อน ได้แก่ ผู้เกี่ยวข้องกับโรงพยาบาล และผลกระทบของการมีโรงพยาบาลในพื้นที่
- ผู้เกี่ยวข้องกับโรงพยาบาลจะแบ่งออกเป็น 3 กลุ่มหลัก คือ 
  1. กลุ่มของบุคลากรในโรงพยาบาลเอง เช่น หมอ พยาบาล เจ้าหน้าที่ 
  2. กลุ่มของผู้มาใช้บริการ เช่น ผู้ป่วย ญาติของผู้ป่วย
  3. กลุ่มของผู้เกี่ยวข้องรอบๆ เช่น ชุมชนโดยรอบ หน่วยงานที่เกี่ยวข้องกับโรงพยาบาลนั้น
  
จากนั้นจึงเป็นการกำหนดแนวคิดในแง่ impact ของโรงพยาบาลทั้งในด้านบวกและลบเพื่อหาช่องทางตอบโจทย์ความต้องการของผู้เกี่ยวข้อง
ดร.ประพัทธ์พงศ์ ได้สรุปกรอบของหัวข้อผลกระทบและตัวอย่างการประเมินดังนี้
| หัวข้อ | ด้านบวก | ด้านลบ |
|---|---|---|
| ที่พักอาศัย | มีบุคลากรจากโรงพยาบาลเข้ามาอยู่ |  รถติด ปัญหาขยะจากโรงพยาบาล |
| การค้า | มีคนเพิ่ม ธุรกิจประเภทร้านอาหาร/ร้านผลไม้/ร้านดอกไม้เป็นที่ต้องการ | |
| การจราจร  | | รถติด ปัญหาที่จอดรถ |
| พื้นที่พักผ่อน | ต้องการพื้นที่หย่อนใจเพิ่ม | |
| แหล่งทำงาน | เป็นพื้นที่ซึ่งมีการทำงานตลอด 24 ชม. | |
| แหล่งข้อมูล | คนมาใช้บริการต้องการข้อมูลเพิ่ม | |
| สภาพแวดล้อม | | ปัญหาขยะติดเชื้อ ประเด็นชีวอนามัย |

ผลกระทบทั้งด้านบวกและลบต่างเป็นช่องทางให้เกิดบริการหรือธุรกิจแบบใหม่ได้ จึงควรมองให้เห็นภาพรวมก่อน

## ธุรกิจ startup ด้านขยะ
ดร.ปริญญา เล่าถึงแนวคิดด้านการจัดการขยะ recycle ซึ่งยังมีโอกาสทางธุรกิจอยู่ เนื่องจากสัดส่วนการจัดการขยะ recycle ในไทยถือว่าต่ำมาก (30% เมื่อเทียบกับตัวเลขคาดการณ์ 85%) 
ธุรกิจ Innovation Brain จึงพัฒนาต้นแบบของ Saleng 4.0 ซึ่งจะใช้การสแกนเพื่อแยกประเภทขวดออกจากกัน แล้วใช้การแจก point เพื่อแลกเงินหรือส่วนลดบริการในพื้นที่ เพื่อเป็นแรงจูงใจให้คนในพื้นที่เอาขยะ recycle มาแลก
การทำธุรกิจที่ผ่านมาแม้จะไม่คุ้มทุนหากเอาขยะไปขายต่อที่แหล่งรับซื้อขนาดใหญ่ แต่แนวโน้มของกิจกรรม SDG (sustainable development goals) ซึ่งแต่ละองค์กรขนาดใหญ่จะคำนึงถึงวิธีการรวบรวมขยะ recycle ที่เกิดจากธุรกิจตนเอง ทำให้มีธุรกิจขนาดใหญ่ เช่น Thai Bev เข้ามาสนับสนุนด้วยการรับซื้อขวดเฉพาะยี่ห้อด้วยราคาสูงกว่าราคาตลาด ทำให้ระบบคัดแยกขวดด้วยการสแกนบาร์โค้ดของ Saleng 4.0 เป็นช่องทางที่ตรงกับความต้องการของธุรกิจ

ดร.ปริญญา ชี้ประเด็นว่าการที่โรงพยาบาลเริ่มนำพื้นที่ภายในโรงพยาบาลไปให้ธุรกิจภายนอกมาเช่า เช่น ร้านอาหาร ฯลฯ ส่งผลกระทบให้ธุรกิจของชุมชนรอบข้างมียอดขายที่แย่ลง จึงต้องระวังว่าการคิดธุรกิจที่น่าจะตอบโจทย์ผู้มาใช้บริการ อาจจะได้ผลตอบแทนที่ต่ำกว่าคาด หากมีการแข่งขันกับการมีธุรกิจแบบนั้นในพื้นที่โรงพยาบาลเอง
ในขณะที่ปัญหาขยะในโรงพยาบาลไม่ได้แตกต่างจากรูปแบบของสถานที่อื่นๆในประเทศไทย กล่าวคือ หากเป็นพื้นที่ของหน่วยงานรัฐจะมีการจัดการที่แย่ มีภาพลักษณ์ที่ไม่ดี ในขณะทีพื้นที่ของหน่วยงานเอกชนจะมีการจัดการและภาพลักษณ์ที่ดีกว่า ซึ่งเป็นข้อแตกต่างกับประเทศพัฒนาแล้ว เช่น ญี่ปุ่น ไต้หวัน ฯลฯ
การคัดแยกขยะยังคงทำอย่างไม่มีหลักการ ซึ่งตัวคนทิ้งขยะเองก็ทำไปแบบไม่สนใจว่าจะทิ้งถูกหรือไม่ โดยประเด็นหนึ่งที่ทำให้การทิ้งขยะอาจจะไม่ลงถังเกิดจากฝาถังขยะเองที่ดูสกปรกมาก แต่ต้องใช้มือเปิดเพื่อหย่อนขยะลงไป ทำให้หลายคนเลือกจะใช้วิธียัดลงไปแบบไม่ดูว่าขยะจะลงหรือไม่