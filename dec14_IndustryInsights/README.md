# Industry Insights
บันทึกการไปฟังบรรยายเรื่อง Industry Insights โดยคุณสมบูรณ์ พิทยรังสฤษฎ์ กรรมการผู้จัดการบริษัทไทยเซ็นทรัลเมคคานิคส์ และ ดร.วัชระ ฉัตรวิริยะ ภาควิชาวิศวกรรมคอมพิวเตอร์ สถาบันเทคโนโลยีพระจอมเกล้าเจ้าคุณทหารลาดกระบัง เป็นพิธีกร   การบรรยายนี้เป็นกิจกรรมหนึ่งของ IoT and Smart City Forum ภายใต้กรอบโครงการ ICIC ของ NIA-TESA-TRF จัดขึ้นเมื่อวันที่ 14 ธันวาคม 2559 ที่อาคารสำนักงานนวัตกรรมแห่งชาติ   

วัตถุประสงค์ส่วนตัวของการไปร่วมฟังบรรยายในครั้งนี้ คือ ต้องการรับฟังมุมมองและประสบการณ์ของวิทยากรที่เป็นหนึ่งในผู้ที่ผลักดันและสร้างเครื่องจักรตามแนวคิดของ Industry 4.0 ให้กับกลุ่มลูกค้าที่เป็นภาคอุตสาหกรรมการผลิต  บริษัทไทยเซ็นทรัลเมคคานิคส์ทำธุรกิจที่เน้นการออกแบบและสร้างเครื่องจักรอัตโนมัติให้กับสายการผลิตของโรงงานต่างๆมาเป็นเวลาหลายสิบปี หรือเรียกได้ว่าเป็นบริษัทที่ดำเนินธุรกิจตามแนวคิด Industry 3.0 มาตลอด ซึ่งในช่วงที่ผ่านมายังได้สร้างเครื่องจักรที่สามารถปรับเปลี่ยนโครงสร้าง/การทำงานตามแนวคิด mass customization ด้วยการประยุกต์ใช้เทคโนโลยีหุ่นยนต์เชื่อมโยงเข้ากับระบบสารสนเทศของการตลาด ทำให้ลูกค้าสามารถเลือกสั่งผลิตภัณฑ์ที่สอดคล้องกับความต้องการส่วนตัว (วัสดุ ขนาด รูปทรง รายละเอียด) ที่จะส่งมาเป็นรายละเอียดในการผลิต  การมาฟังบรรยายนี้นอกจากจะได้รับความรู้จากประสบการณ์จริงยังได้มุมมองอีกหลายเรื่องที่เป็นข้อแนะนำที่ดีาำหรับคนที่ต้องการดำเนินธุรกิจบนพื้นฐานเทคโนโลยี จึงขอเขียนสรุปโดยอ้างอิงประเด็นสำคัญต่างๆที่คุณสมบูรณ์ได้ถ่ายทอดไว้

## เมื่อคิดว่าอะไรดี ให้ทำเลย และทำอย่างเต็มที่
คุณสมบูรณ์เติบโตในครอบครัวที่เป็นหมอ แต่ในช่วง ม.ต้น เชื่อมั่นในเส้นทางของประเทศที่จะก้าวไปสู่ NICS (ทุกวันนี้ ประเทศไทยก็ยังไม่ได้เรื่อง ประเทศอื่นเจริญหมดแล้ว) โดยการนำของ พล.อ.เปรม เลยเปลี่ยนมาเรียนสายอาชีวในสาขาช่างกลการผลิต ซึ่งเมื่อจบออกมาก็มาทำงานในโรงกลึงอยู่ช่วงเวลาหนึ่ง   ในช่วงนั้นคุณสมบูรณ์เห็นถึงโอกาสของเทคโนโลยีการผลิตแบบอัตโนมัติของโรงงานต่างชาติที่มาตั้งในประเทศไทย จึงเลือกที่จะลาออกจากงานมาก่อตั้งบริษัทไทยเซ็นทรัลเมคคานิคส์ ด้วยเงินทุนจากเจ้าของโรงงานที่เคยทำงานด้วยที่เชื่อมั่นในตัวคุณสมบูรณ์เอง (แต่ถึงจะเชื่อมั่น ก็ดอกเบี้ยร้อยละ 1 ต่อเดือน)   การมาเปิดบริษัทเองทั้งที่ยังไม่มี know how ของการทำเครื่องจักรอัตโนมัติจึงได้ใช้ช่องทาง "อะไรก็ทำ ขอให้บอกมา" โดยวิ่งเข้าไปตามฝ่ายจัดซื้อของโรงงานต่างๆ เสนอการจัดซื้อหรือจัดทำอะไรก็ตามที่โรงงานต้องการ เริ่มจากงานแบบไม่มีเทคโนโลยีเลย เช่น โต๊ะ ปลั๊ก ชั้นวางของ อาศับแคตาล็อกจากญี่ปุ่น 1 เล่มไปกาง เวลาคิดราคาก็เอาเงินเยนมาแปลงเป็นหน่วยไทย   จุดขายคือ หากสั่งกับทางบริษัท ได้ของภายใน 1 เดือน แต่หากสั่งจากทางญี่ปุ่น รอไปอย่างน้อย 3 เดือนกว่าจะเคลียร์ของออกมาได้ ซึ่งคงต้องขอบคุณการทำงานแบบเช้าชามเย็นชามของกรมศุลกากรในยุคนั้น  

พอลูกค้าเกิดความมั่นใจในคุณภาพและความน่าเชื่อถือก็เลยสั่งระบบที่ซับซ้อนและเป็นอัตโนมัติมากขึ้นโดยส่งแบบมาให้ถอดและสร้าง   การมีพื้นฐานของภาษามาตรฐานของวิศวกรคือ คณิตศาสตร์ และ การเขียนแบบ จึงทำให้สามารถเรียนรู้สิ่งที่มีอยู่ในแบบของเครื่องจักรกลกลายเป็น know how ของบริษัท เริ่มจากการทำสายพานลำเลียง ตัว jig fixture สำหรับยึด/ทดสอบชิ้นงาน จนกลายเป็น auto jig ที่ป้อนและทำชิ้นงานโดยอัตโนมัติ   จากเดิมใช้แค่ pneumatic กับ PLC เป็นหลัก งานที่ลูกค้าสั่งมาก็ยากขึ้นเรื่อยๆ เช่น เครื่องสำหรับยึดดุมล้อกับรถ off road ที่ต้องใช้ hydraulics โดยต้องใช้ force sensor เพื่อป้องกันสถานะ NG ของเกลียวขัดหรือหลวม และระบบวัดความกลมของเพลาส่งกำลังที่เดิมใช้พนักงานวัดเส้นผ่านศูนย์กลางรอบๆด้วยเวอร์เนีย 3 จุด หัว/กลาง/ท้าย ใช้เวลา 5 นาที/ชิ้นงาน แล้วเปลี่ยนมาเป็นระบบยึดและหมุนชิ้นงานเพื่อวัดด้วย laser ที่วัดได้ 5 ชิ้น/นาทีแล้วส่งข้อมูลออนไลน์ทันที   ล่าสุดคือการทำเครื่องจักรแบบ mass customization ที่ใช้แขนกล 5 ตัวในการปรับเปลี่ยนเงื่อนไขการผลิตตามคำสั่งของลูกค้า   ตัวเครื่องจักรจะทำการปรับขั้นตอนการทำงานแบบอัตโนมัติจากนั้นก็จะทำการผลิตให้เฉพาะตาม order ที่ส่งมา ซึ่งนอกจากจะไม่มีพนักงานมายุ่งเกี่ยวในสายการผลิตแล้ว ยังมีขนาดเครื่องจักรที่เล็กกว่าเครื่องจักรแบบผลิตจำนวนมากที่มีอยู่เดิม ซึ่งเป็นการก้าวข้ามไปสู่ยุค Industry 4.0 อย่างเต็มตัว 

## เศรษฐกิจพอเพียง
การดำเนินธุรกิจของบริษัทบริษัทไทยเซ็นทรัลเมคคานิคส์แม้จะเริ่มจากการกู้เงินเกือบ 4 ล้านจากคนรู้จัก แต่การเตือนของพ่อที่เน้นว่า "เงินคือต้นทุน" จึงได้ทำงานอย่างเต็มที่และคืนเงินให้กับคนที่ให้กู้ภายในเวลา 18 เดือนเท่านั้น   หลังจากนั้นคุณสมบูรณ์ก็ไม่ได้กู้เพื่อมาทำธุรกิจอีก โดยการลงทุนต่างๆของบริษัทรวมทั้งการเปิดตัวอีก 2 สายธุรกิจ คือ การเปลี่ยนขยะเป็นปุ๋ย และการหาช่องทางการลงทุนในยานยนต์ไฟฟ้า ต่างก็อาศัยกำไรจากการดำเนินการมาใช้   

นอกจากการไม่ก่อหนี้แล้ว คุณสมบูรณ์ยังเน้นที่การสร้างบุคลากรที่จะเป็นกำลังสำคัญให้กับธุรกิจ โดยคนที่รับเข้ามาทำงานจะต้องมาเรียนรู้งานอีกอย่างน้อย 3 ปีก่อนจะเริ่มรับผิดชอบงานอย่างเต็มที่   การให้ความรู้ในองค์กรนอกจากจะเน้นที่งานประจำ เช่น การเขียนแบบ การถอดแบบ การใช้ PLC ที่เป็นพื้นฐานของการสร้างเครื่องจักรแล้ว ยังรวมไปถึงการสร้างความสัมพันธ์กับลูกค้าและการจัดการเงินอีกด้วย  แม้ว่าพนักงานหลายคนจะเห็นถึงช่องทางรวยเลยลาออกไปเปิดกว่า 60 บริษัท ทางคุณสมบูรณ์ยังคงทำแบบนี้มาตลอด โดยยังไปช่วยหน่วยงานอื่นๆเพื่อส่งเสริมการสร้างบุคลากรที่มีคุณภาพให้กับทางอุตสาหกรรม โดยเน้นไปที่วิทยาลัยเทคนิคต่างๆที่เป็นแหล่งผลิตบุคลากรในสายอาชีวศึกษา และการไปร่วมทำงานในสถาบันวิจัยและพัฒนานวัตกรรมเพื่ออุตสาหกรรมที่จะส่งเสริมและผลักดันภาคอุตสาหกรรมในประเทศไปสู่ Industry 4.0

## เลือกทำในสิ่งที่มั่นใจว่าทำได้
มอตโต้ "หาซื้อ หาทำไม่ได้ บอกเรา เราทำให้ได้" เป็นจุดขายของบริษัทไทยเซ็นทรัลเมคคานิกส์ที่ทำให้ลูกค้าบอกต่อกันเอง โดยไม่ต้องลงทุนไปโฆษณาหรือทำการตลาด ทำให้ทางบริษัทไม่มีฝ่ายขายหรือฝ่ายการตลาด แต่ยังคงมี order ที่อยู่ในคิวรอผลิตอีกจำนวนมาก   การจะทำให้ได้ตามความคาดหวังของลูกค้าก็เริ่มจากการสั่งสมความรู้และประสบการณ์ในการถอดแบบจาก order ที่สั่งมา จนกลายเป็นขั้นที่สามารถออกแบบตามเงื่อนไขการผลิตของลูกค้าทั้งที่ไม่มีแบบมาให้   การดำเนินธุรกิจแบบนี้ต้องทุ่มเทและใช้เวลานานแต่ก็สร้างความมั่นคงให้กับธุรกิจ โดยเฉพาะตัวคุณสมบูรณ์เองที่เปรียบเสมือนแกนกลางขององค์กร สามารถเสนอแนะข้อบกพร่องของแบบที่วิศวกรต่างประเทศได้ออกแบบมา และเสนอแนะแนวทางในการปรับแก้ จนบริษัทต่างชาติมั่นใจและเลือกมาเปิดโรงงานในประเทศไทย

การทำธุรกิจก็ต้องเลือกลูกค้าด้วย ซึ่งจากกลุ่มลูกค้ากว่า 500 บริษัท ส่วนใหญ่จะเป็นบริษัทข้ามชาติที่มาลงทุนตั้งโรงงานในประเทศไทย แต่กลับมีลูกค้าที่เป็นบริษัทคนไทยอยู่เพียงจำนวนน้อย ซึ่งส่วนหนึ่งเพราะคนไทยกลับไม่เชื่อใจความสามารถของคนไทยด้วยกัน   การทำธุรกิจเกี่ยวกับระบบการผลิตอัตโนมัติในโรงงานเป็นรูปแบบของ niche market ซึ่งจัดได้ว่าเป็นกลุ่ม Blue Ocean ที่ธุรกิจด้านเทคโนโลยีแบบนี้จะสามารถตั้งราคาและเสนองานแบบเจาะจงได้ แต่ต้องเริ่มจากการสร้างความมั่นใจให้กับลูกค้าก่อน ซึ่งมีปัจจัยหลายๆด้านทั้งในแง่ของเทคโนโลยีที่เลือกใช้ ความเข้าใจปัญหาของสายการผลิต รวมทั้งอย่าไปเสนอหรือ copy สิ่งที่คนอื่นทำได้ เพราะการทำแบบนั้นจะไม่ยั่งยืน   ตลาดของระบบที่ภาคอุตสาหกรรมในช่วงนี้ต้องการแบ่งเป็น 3 กลุ่ม

1. ระบบอัตโนมัติ ซึ่งยังคงใช้ PLC เป็นส่วนควบคุมหลัก
2. ระบบตรวจสอบอัตโนมัติ (auto inspection) ที่ต้องใช้พื้นความเข้าใจเกี่ยวกับเซ็นเซอร์และการประมวลผลที่ซับซ้อน
3. ระบบสารสนเทศสำหรับภาคอุตสาหกรรมการผลิต ซึ่งยังคงเน้นที่การใช้ ERP แต่ต้องระวังในแง่ความเข้าใจที่ถูกต้องของประโยชน์ที่มีต่อองค์กร

การผลิตให้ภาคอุตสาหกรรมสามารถตั้งราคาได้ตามมูลค่าที่มีต่อลูกค้า เช่น ระบบวัดความสม่ำเสมอของเพลาขับกำลังสามารถตั้งราคาในหลัก 2 ล้านกว่าบาทได้ เพราะลูกค้าได้ประโยชน์อย่างมากจากการลดเวลาและความยุ่งยากในขั้นตอน QC
 
## คิดให้รอบ อย่ามองแต่สิ่งที่ตัวเองรู้
การสร้างนวัตกรรมให้กับธุรกิจมีความท้าทายมากขึ้นในปัจจุบัน เพราะนอกจากจะต้องคิดถึงเรื่อง product innovation ที่กลายเป็นปัญหาที่ง่ายสุด ยังต้องพิจารณาถึง process innovation และ business model innovation ประกอบด้วย   การเปลี่ยนแปลงแบบฉับพลันของเทคโนโลยี (disruptive technology) ในช่วงหลายปีที่ผ่านมา เช่น การเปลี่ยนจาก analog เป็น digital ในภาคอุตสาหกรรมอิเล็กทรอนิกส์ทำให้โรงงานผลิตจอภาพจากทั่วโลกที่มาตั้งในประเทศไทยทยอยปิดตัวเองส่งผลให้เกิดการขาดช่วงของเงินทุนที่ไหลไปภาคอสังหาที่เป็นปัจจัยหนึ่งของการเกิดวิกฤติต้มยำกุ้ง   ในขณะที่ทางอเมริกาก็เจอปัญหาการตีตลาดของรถยนต์ญี่ปุ่นทำให้ Detroit ล่มสลายส่งผลต่อเนื่องไปยังวิกฤติ subprime ในช่วงต่อมา    ดังนั้นการเติบโตของเทคโนโลยีหลายๆตัวในช่วงนี้ เช่น Internet of Things, Big Data, Robotics, Electric Vehicle รวมทั้งกรอบการลงทุนตามรูปแบบ Industry 4.0 จะเป็นปัจจัยที่ส่งผลกระทบอย่างแน่นอนต่อทุกชั้นในห่วงโซ่อุปทานของภาคอุตสาหกรรมต่างๆ

การเกิดขึ้นของเทคโนโลยี IoT จะทำให้โครงสร้างการทำธุรกิจเดิมที่แยกส่วนตาม value chain ของ วัตถุดิบ การผลิต จัดเก็บ ขนส่ง การตลาด เปลี่ยนรูปแบบไป ซึ่งผู้ประกอบการรายเล็กจะได้ประโยชน์จากช่องทางความร่วมมือที่หลากหลายมากขึ้น หรือการก้าวไปทำกิจกรรมอื่นๆนอกจากการเน้นเฉพาะการผลิต เช่น การเสนอขายตรงให้กับลูกค้าผ่านช่องทางอินเตอร์เน็ต   การเตรียมพร้อมสำหรับธุรกิจในยุค 4.0 จึงต้องเลือกที่จะไม่ทำ product เชิงเดี่ยว โดยปรับมาเป็นรูปแบบผสมผสานของ product + service บนแพลตฟอร์มของ IoT ต่อไป ซึ่งจะต้องพิจารณา business model ให้สอดคล้องด้วย

แม้ว่าบริษัทไทยเซ็นทรัลเมคคานิกส์จะเติบโตจากการออกแบบและสร้างเครื่องจักรอัตโนมัติที่ตอบสนองต่อภาคอุตสาหกรรมการผลิต แต่คุณสมบูรณ์เลือกที่จะเปิดธุรกิจที่สองเป็นเครื่องจักรสำหรับเปลี่ยนขยะให้เป็นสารอาหารของพืชแทน ซึ่งเป็นเรื่องของ biotechnology ที่แตกต่างจากการทำงานของจักรกล   การเลือกเปลี่ยนสายธุรกิจนี้เกิดจากวิสัยทัศน์ว่า ประเทศไทยมีพื้นฐานของเกษตรกรรม จึงเป็นช่องทางที่มีศักยภาพในการลงทุนระยะยาว  นอกจากนี้ธุรกิจที่มีอยู่เดิมก็มักเป็นการขายปุ๋ยเคมีที่นำเข้ามา โดยยังมีการตั้ง margin ไว้สูง จึงเป็นช่องทางที่น่าสนใจกว่าธุรกิจสร้างเครื่องจักรที่ margin จะลดลงเรื่อยๆ   การลงทุนในส่วนนี้คือ การออกแบบและสร้างเครื่องจักรที่มี reactor ที่ใช้จุลินทรีย์เปลี่ยนขยะเปียกให้เป็นน้ำ EM และฮอร์โมนพืช โดยใช้หลักการย่อยเศษอาหารที่เป็นไฮโดรคาร์บอนห่วงโซ่ใหญ่ให้เป็นโมเลกุลเดี่ยวก่อนจะใช้จุลินทรีย์เรียงโครงสร้างใหม่   ตัวเครื่องจักรนี้ถูกตั้งราคาไว้ที่ 5.5 ล้านบาท โดยจะสามารถเปลี่ยนขยะ 3 ตันได้เป็นน้ำ EM ปริมาณ 3000 ลิตร ซึ่งเมื่อคิดถึงมูลค่าทางเศรษฐศาสตร์ต่อเนื่องทั้งในแง่การกำจัดขยะเปียกที่เป็นปัญหาใหญ่ของสังคมไทย การขายน้ำ EM ลิตรละ 30 บาท (หรือ 90,000 บาท/วัน) และการลดการใช้สารเคมีในภาคการเกษตร ย่อมถือได้ว่าเป็นประโยชน์อย่างมาก  เป้าหมายของเครื่องจักรนี้คือ การสร้างระบบผลิตห่วงโซ่อาหารในวงปิดที่ไม่ต้องพึ่งพาภายนอก เริ่มจากให้สารอาหารกับสาหร่ายเซลล์เดียว/แพลงตอนที่เอาไปเลี้ยงพืช/สัตว์ พอคนบริโภคก็กลายเป็นขยะสดย้อนกลับมาแปลงรูปใหม่

สถาบันวิจัยและพัฒนานวัตกรรมเพื่ออุตสาหกรรมกำลังผลักดันให้ภาคอุตสาหกรรมไทยสามารถรองรับการเปลี่ยนแปลงทางเทคโนโลยีที่เกิดขึ้น โดยกำลังวางเฟรมเวิร์คที่จะเอื้อให้แหล่งเงินทุนรูปแบบต่างๆ (ธนาคาร, VC, crowdfunding)  โดยการสนับสนุนในแง่ดอกเบี้ยจากภาครัฐ เชื่อมโยงกับผู้ต้องการใช้เทคโนโลยีและผู้ให้บริการเทคโนโลยีได้  ทางสถาบันฯจะช่วยในแง่ผู้ประเมินที่มีมุมมองเทคโนโลยีควบคู่การทำธุรกิจมาประเมินศักยภาพของการลงทุน ซึ่งเป็นข้อจำกัดที่สำคัญของแหล่งเงินทุนหลัก เช่น ธนาคาร ที่ตัวบุคลากรที่รับผิดชอบกลับไม่มีความรู้และความเข้าใจในแง่การลงทุนด้านเทคโนโลยี   ผู้ประเมินจะช่วยให้มุมมองของนวัตกรรมในแง่ product/process/business model มีความชัดเจนมากขึ้น แม้ว่าทางผู้ต้องการใช้ที่ยื่นข้อเสนอมาและต้องจ่ายค่าธรรมเนียมจะไม่ได้รับการอนุมัติเงินทุน แต่จะได้ความคิดเห็นของผู้ประเมินว่าทำไมจึงประเมินในระดับไม่ดี จึงเป็นประโยชน์ที่จะไม่ลงทุนไปในสิ่งที่อาจจะล้มเหลวได้

## การทำธุรกิจไม่เกี่ยวกับดวง แต่ขึ้นอยู่กับปัญญา
การทำธุรกิจของบริษัทไทยเซ็นทรัลเมคคานิกส์มีความท้าทายอย่างมาตลอดหลายสิบปีที่ผ่านมา เพราะนโยบายภาครัฐไม่เอื้อต่อการลงทุนสร้างเครื่องจักร เช่น การตั้งภาษีเครื่องจักรเป็น 0 แต่ไปกำหนดภาษีสำหรับชิ้นส่วน รวมทั้งมีความวุ่นวายในแง่ขั้นตอนและความล่าช้าในการตีความภาษีเพื่อนำเข้า ทำให้การตั้ง margin ของชิ้นส่วนเล็กๆถูกกำหนดไว้หลายเท่า แต่เครื่องจักรที่นำเข้าทั้งตัวกลับมี margin อยู่แค่ 30-40% เท่านั้น   การทำธุรกิจสร้างเครื่องจักอัตโนมัติจึงต้องคำนึงถึงข้อจำกัดเหล่านี้ โดยต้องเจาะไปในช่องว่างของเครื่องจักรที่ไม่มีขายหรือไม่มีคู่แข่งทำได้ เพื่อให้สามารถขายในราคาที่เหมาะสมได้  

ตลาดของเครื่องจักรสำหรับภาคอุตสาหกรรมการผลิตยังมีช่องว่างอยู่พอสมควร โดยข้อมูลในภาพรวมคือ

* อุตสาหกรรมแบบ 2.0 (เครื่องจักรคุมด้วยคน) สัดส่วน 60%
* อุตสาหกรรมแบบ 2.5 (เครื่องจักรบางส่วนเป็นแบบอัตโนมัติ) สัดส่วน 30%
* อุตสาหกรรมแบบ 3.0 (เครื่องจักรอัตโนมัติเต็มรูป) มีไม่ถึง 10% โดยส่วนใหญ่เป็นบริษัทข้ามชาติ
* อุตสาหกรรมแบบ 3.5 (เครื่องจักรบางส่วนออนไลน์) มีไม่ถึง 10 บริษัท
* อุตสาหกรรมแบบ 4.0 มีอยู่แค่ 2 บริษัท และไม่ทำธุรกิจในประเทศ

การมีธุรกิจแบบ System Integrator (SI) ที่มีศักยภาพ จึงยังคงเป็นปัจจัยสำคัญของการยกระดับอุตสาหกรรมสู่ยุค 3.0 และ 4.0 ตามลำดับ   การยกระดับไปสู่ 3.0 ควรเน้นที่ productivity เพื่อให้สามารถลดเวลาและต้นทุนในการผลิต จากนั้นการก้าวไปสู่ยุค 4.0 จะต้องมองให้ออกว่าต้นทุนที่เพิ่มขึ้น จะทำให้เปิดโอกาสและสร้างมูลค่าเพิ่มให้กับผลิตภัณฑ์ได้อย่างไร

การเข้ามาของธุรกิจระดับโลกโดยเฉพาะ Alibaba เป็นทั้งโอกาสและความเสี่ยงของภาคอุตสาหกรรม ขึ้นอยู่กับวิสัยทัศน์ของเจ้าของธุรกิจที่จะเลือกเส้นทางที่จะอยู่ร่วมกับธุรกิจระดับโลกเหล่านี้   ในกรณีของบริษัทไทยเซ็นทรัลเมคคานิกส์ การมี Alibaba ทำให้สามารถเปิดช่องทางของ sourcing แบบใหม่ ทำให้หาซื้อชิ้นส่วนมาประกอบเครื่องสีข้าวในราคาถูกลง จากเดิมต้นทุนควรจะเป็น 12,000 บาทกลับเหลือแค่ 6,000 บาทจึงสามารถตั้งราคาขายที่ 10,000 บาทได้ ซึ่งเป็นประโยชน์ต่อเนื่องในแง่โอกาสทางการขายที่มากขึ้น   นอกจากนี้การมี Alibaba เปรียบเสมือนช่องทาง distribution/marketing ใหม่ที่เปิดให้สามารถดำเนินธุรกิจแบบ B2C ได้ง่ายมาก แทนที่จะต้องพึงพา B2B กับ wholesale และ retail ในประเทศเดิม ซึ่งมักถลุงเอา margin ของผู้ผลิตไปทำกำไรทางนั้นแทน

## ข้อแนะนำ
ปัญหาในแบบสังคมไทยที่ยังจำกัดการเปิดตลาดของธุรกิจสายเทคโนโลยี เช่น บริษัท Txx ที่เป็นผู้ประกอบการรายใหญ่ลงทุนซื้อเครื่องเปลี่ยนขยะเป็ยปุ๋ยแล้วส่งคนจากสถาบันการศึกษามาพยายาม copy องค์ความรู้ แต่สุดท้ายกลับสร้างเครื่องที่ผลิตสารอาหารแบบติดเชื้อออกมาแทน หรือการที่ผู้บริหารของหน่วยงานปกครองส่วนท้องถิ่นมีหุ้นในโรงงานกำจัดขยะเลยไม่อนุญาติให้เอาเครื่องนี้มาติดตั้งในตลาดxx

วงการศึกษาไทยไม่ได้เรื่อง สอนคนออกมาให้ทำอะไรไม่เป็น   คุณสมบูรณ๋แนะนำว่านอกจากกรอบของ STEM ที่เป็นพื้นฐานแล้ว ควรมีแนวคิดของการเรียนรู้ตามขั้นตอนดังนี้
1. สอนเท่าที่ต้องใช้
2. สอนให้สามารถทำได้จริง
3. สอนให้สามารถทำงานที่ละเอียดได้
4. สอนให้สามารถเรียนรู้ด้วยตนเอง
